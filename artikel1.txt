Artikel 1 
Waar Jeff Bezos zijn vermogen tijdens de pandemie explosief zag stijgen, verloor hij afgelopen maandag in één klap 9 miljard dollar. Door positief nieuws over een vaccin tegen COVID-19 maakten de aandelen van Amazon een vrije val. 
Even voor de goede orde: Jeff Bezos heeft nog wel wat reservepotjes her en der. De Amazon-CEO is ’s werelds rijkste man en heeft een vermogen dat dit jaar al een paar keer de grens van 200 miljard passeerde. Maar verliezen doet hij niet graag en de trend lijkt nog wel even door te zetten. 
Jeff Bezos verliest 9 miljard door vaccin 
Zijn vermogen is volgens Bloomberg gedaald tot 179 miljard dollar. Analisten zijn het erover eens dat beleggers rekening houden met een daling in animo bij consumenten om online producten te bestellen als er een werkend vaccin op de markt komt.  
Tijdens de lockdowns in tijden van corona zijn mensen juist meer online gaan bestellen. Dit resulteerde in tot nu toe het beste jaar ooit voor Amazon en zijn baas. Zo verdiende CEO Jeff Bezos in juli nog 13 miljard op één dag.  
Amazon spint garen bij pandemie 
Die uitschieter van 13 miljard was geen uitzondering. Amazon blijft maar klappers maken en het bedrijf heeft zijn recordjaaromzet al bijna gehaald. Dat terwijl Black Friday en kerst nog moeten komen.  
De aandelen schieten regelmatig omhoog, waardoor Jeff Bezos de ene na de andere persoonlijke klapper maakt. Nu wil de ironie dat een vaccin dit feestje voorlopig even lijkt te verpesten. 
Donatie aan dubieuze organisatie 
Saillant detail: twee weken geleden doneerde Amazon volgens Business Insider 40.000 dollar aan National Vaccine Information Center (NVIC). Deze organisatie is tegen een vaccin, in welke soort dan ook. De donatie is opvallend, omdat Jeff Bezos niet de meest scheutige filantroop is. 

