Pfizer-topman: Vaccin beschermt waarschijnlijk zeker één jaar tegen corona 
Het vaccin van farmaceut Pfizer, dat bij de eerste onderzoeksresultaten een effectiviteit van 90 procent behaalde, beschermt de drager waarschijnlijk voor minstens één jaar tegen het coronavirus. Die bewering deed Marc Kaptein, medisch directeur van de Nederlandse tak van Pfizer, donderdagavond bij televisieprogramma Op1.  
"We weten het nog niet precies", benadrukte Kaptein, "maar wat wij weten uit eerdere klinische studies, die veelbelovende antistoffen- en T-cellenreacties aantoonden, gaan wij uit van minimaal een jaar". T-cellen en antilichamen zijn belangrijke onderdelen van het menselijk immuunsysteem. 
Volgens Kaptein is er "eindelijk licht aan het einde van de tunnel". Hij vermoedt dat begin 2021 de eerste Nederlandse bevolkingsgroepen gevaccineerd kunnen worden, maar benadrukt dat vaccins van andere farmaceuten noodzakelijk zijn om de rest van de wereld te kunnen vaccineren. 
De Pfizer-topman weerlegde daarnaast een claim van de Amerikaanse president Donald Trump dat Pfizer heeft gewacht met het delen van de onderzoeksdata tot na de verkiezingen. "Dat had te maken met de snelheid van de wetenschap en niet met de verkiezingen", aldus Kaptein. 
Volgens hem zijn de bijwerkingen van het vaccin beperkt tot griepachtige verschijnselen zoals koorts of moeheid. "Ik zou mijn eigen dochters laten inenten, en mijzelf ook", voegde Kaptein toe. 
Kaptein voorziet alleen vertraging van het vaccinatieproces als plotseling nieuwe bijwerkingen opduiken. De Europese Unie heeft 300 miljoen doses van het Pfizer-vaccin besteld, Nederland zou aanspraak maken op zo'n 11,6 miljoen doses. Om de vaccinatie te voltooien heeft iedere inwoner twee prikken nodig. 
Volgende week donderdag brengt de Gezondheidsraad een advies uit over welke groepen Nederlanders als eerste gevaccineerd zouden moeten worden. Over die volgorde is nu nog niets bekend. 

