Artikel 3 
The Earth Fund, het goede doelenfonds van Amazon-oprichter Jeff Bezos, heeft voor het eerst geld uitgekeerd. Er is een krappe 800 miljoen dollar verdeeld. Er is nog een hoop weg te geven, want in totaal is het fonds gevuld met 10 miljard dollar.  
Het fonds werd begin dit jaar gelanceerd en richt zich op het milieu. Bezos wil met zijn stichting wat doen tegen klimaatverandering. Het geld gaat onder meer naar het werk van wetenschappers, klimaatactivisten en andere groepen. 
Bezos' vrijgevigheid kwam tot stand na lichte dwang van zijn eigen medewerkers. Amazon-werknemers protesteren namelijk al meer dan een jaar tegen het klimaatbeleid van het bedrijf. Zij willen bijvoorbeeld dat Amazon geen diensten meer levert aan de fossiele industrie en meer inzet op groene energie. 
Bijna 800 miljoen dollar uitgekeerd 
791 miljoen dollar is er deze eerste ronde uitgekeerd door Earth Fund, verdeeld over 16 aanvragen. 
Het Wereld Natuurfonds is een van de fondsen die het meest krijgt: 100 miljoen dollar. Dat geld gaat onder meer naar het beschermen en herstellen van mangroves (boom- en struiksoorten) en naar het ontwikkelen van speciaal zeewier.  
Op Instagram zegt Bezos dat dit 'nog maar het begin' is en dat er de komende tijd nog meer geld wordt uitgedeeld. 

