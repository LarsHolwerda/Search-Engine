De Europese Commissie heeft een formele klacht ingediend tegen technologieconcern Amazon wegens verdenking van concurrentievervalsing. Brussel is bezorgd over de manier waarop Amazon omspringt met externe verkopers die via sites van het techbedrijf hun producten verkopen.  
Het Amerikaanse concern wordt ervan beticht gegevens te verzamelen van die ondernemers, die vervolgens worden gebruikt om te kunnen concurreren met diezelfde verkopers. 
Amazon brengt slimme speakers uit in Nederland 
De Europese Commissie opende in de zomer van vorig jaar al een formeel onderzoek. Als Amazon inderdaad schuldig wordt bevonden aan het schenden van de Europese mededingingsregels kan de Europese Commissie het bedrijf een boete van maximaal 10 procent van de jaaromzet opleggen. Vorig jaar werd door Amazon een omzet behaald van meer dan 280 miljard dollar. 

